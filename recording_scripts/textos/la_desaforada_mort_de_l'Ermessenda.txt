La carrera militar de l’Ermessenda va ser meteòrica.
Va passar de capitana de cavalleria a Tinent Coronel i a General de Brigada en dos anys, saltant-se els graus del mig.
El motiu d’una carrera tan reeixida era el secret més ben sabut de la Ciutat del Sol: es passava per la pedra les mòmies de l’estat major, els encarregats dels ascensos.
Aquestes mòmies eren conegudes tant pel seu sentit de l’agraïment com per la seva venalitat.
A l’Ermessenda li va passar el que inevitablement els passa a totes les putes.
Es va fer gran i no va poder afrontar la competència d’altres més joves i guapes.
En tenir les primeres arrugues a la cara, es va tornar progressivament agra i antipàtica.
Es va preocupar molt en veure que la seva audiència queia en picat.
El cop de gràcia va ser el rebuig a la seva sol·licitud d’ascens a general de divisió.
Es veu que l’agraïment de les mòmies de l’estat major era molt condicional i interessat.
Va deixar l’exèrcit i es va dedicar a la diplomàcia per almenys veure una mica de món.
El seu primer destí diplomàtic va ser al país dels provençals.
Allí es va dedicar a la bona vida.
Va abandonar l’atletisme i l’equitació i es va deixar emportar per les anteriorment desconegudes delícies de la gastronomia local.
Va tastar totes les classes de formatges, de patés, totes les denominacions d’origen de vins i licors.
També s’atipava dels plats més típicament provençals: l’amanida nissarda, la sopa de peix, la fougasse, la cassoulet, la ratatouille, la rouille, la bullabessa, l’aligot i la paella amb xoriço.
Amb tanta vida sedentària i amb tanta dedicació exclusiva i entusiasta a la golafreria, es va engreixar mil cinc-cents quilos, i potser em quedo curt, ja que el sistema mètric decimal no l’hem entès mai gaire bé a la Ciutat de Sol.
A continuació va demanar el trasllat a Reus, una ciutat molt industriosa del país dels valencians.
Els reusencs eren justament famosos per moltes raons i la majoria bones; per exemple, eren coneguts perquè no els importava que les dones fossin velles, lletges, grasses i antipàtiques, virtuts que l’Ermessenda havia desenvolupat en grau superlatiu.
A Reus va ser molt ben rebuda i aviat va tenir una nombrosa colla de seguidors.
Va concebre l’insensat projecte de convertir Reus en una sucursal de la Ciutat del Sol, amb les mateixes institucions que tant havia admirat.
Els seus seguidors la van seguir, òbviament, en el projecte de fundar una nova Ciutat del Sol.
La cosa semblava molt ben encaminada, però la golafre de l’Ermessenda es va morir d’un empatx de menjar blanc.
Els seus seguidors no la van seguir i es van dissoldre, però encara avui en dia hi ha a Reus una societat secreta que manté el culte solar, l’adoració del Sagrat Toixó i la pràctica de la sodomia, tan característica dels bons temps de la Ciutat del Sol.